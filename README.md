
![blisk_portrait](/rashed-alakroka-15s.jpg)
Autor ilustracji: [Rashed Al Akroka](https://www.artstation.com/rashedjrs) 

# Catherine Blisk, PhD

{:toc}

## Metryczka

**Imiona:** Catherine

**Nazwisko:** Blisk

**Płeć:** Kobieta

**Data urodzenia:** 12/06/46

**Miejsce urodzenia:** Kapsztad, RPA

**Obecne miejsce zamieszkania:** Pacifica

**Wykształcenie:**

- Magisterium z biotechnologii – University of Cape Town
- Doktorat z nauk biologicznych – Instytut Maxa Plancka, Wspólnota Europejska

**Zatrudnienie:**

Naukowiec freelancer – jej nielegalne laboratorium rozwija modyfikacje genetyczne oraz produkuje wszelakie preparaty dla różnorodnej klienteli: od hormonów dla Animalsów, przez różne rekreacyjne narkotyki, po niecertyfikowane zamienniki leków. Wszystko zależy od tego, „co tam jest aktualnie na bioreaktorach zalane”. Traktuje to wszystko jedynie jako źródło finansowania i co najwyżej poboczny projekt. Prawdziwa nauka leży gdzie indziej.

**Status materialny:**

## Wygląd

Catherine od razu przyciąga wzrok, choćby ze względu na swój wzrost – mierzy 1,90 m, co niegdyś było dla niej powodem do wstydu, później do dumy, a obecnie jest jej zupełnie obojętne, w końcu tego się ie wybiera. Jest szczupła i całkiem wysportowana, ale bez przesady. Dba o siebie, ale nie jest żadną sportsmenką czy kulturystką, robi to wyłącznie dla zdrowia. Nie wstydzi się swojego ciała i nie ma problemu z pokazywaniem go. Przyozdobiła je przeróżnymi tatuażami, których gros koncentruje się na rękach i torsie. Ma dość dominującą prezencję, zawsze idzie wyprostowana i pewnym krokiem. Jej głos należy do niższych, mówi z rozpoznawalnym południowoafrykańskim akcentem.

Neutralny wyraz jej twarzy sporej części osób kojarzy się z zażenowaniem czy złością. Jej dostojne rysy, z wyraźnie zarysowanymi kośćmi policzkowymi i szczęką, oraz lekko garbatym nosem i wiecznie ściągniętymi brwiami w jakiś sposób sprawiają wrażenie, jakby spoglądała na świat z pogardą i była ponad wszystkim i wszystkimi, jak jakaś szlachcianka z obrazu. Prawda jest taka, że wygląda tak, gdy myśli, a że myśli cały czas, to do jej fizjonomii siłą rzeczy przyklejona została łatka biernej sukowatości. Ma długie, sięgające niemal do pasa włosy w kolorze bardzo jasnego blondu, o które dba z niemal fanatycznym zapałem. Często upina je w większe i mniejsze koki czy plecie warkocze.

Można powiedzieć, że Catherine ma dwa oblicza. Gdy pracuje, ma gdzieś to, jak wygląda. Chodzi w byle czym, najczęściej w  znoszonym roboczym kombinezonie, który ma chronić ją przed rozlaniem na siebie różnych chemikaliów czy hodowli. Paradoksalnie suwak jest w nim najczęściej rozpięty aż do paska, a pod spodem niema nic prócz bielizny. W końcu Catherine ma wykształcenie, ma doświadczenie, nigdy nic nie rozlewa, a jest jej gorąco, to co się ma gotować? 

Gdy nie pracuje, jest zupełnie inaczej. Owszem, czasami wkradnie się nieco nieładu, ale jest to nieład *celowy*. Ubiera się raczej w stylu uliczno-sportowo-punkowym, choć ma w szafie kilka eleganckich ciuchów. Najczęściej można ją spotkać w wysłużonej pseudo-skórzanej kurtce bomberce z podwiniętymi rękawami i szortach. Korzysta ze swojej sylwetki i ubiera się tak, by podkreślić swoją smukłą talię i długie nogi. Uwielbia biżuterię i obwiesza się błyskotkami, szczególnie pierścionkami. Praktycznie nie sposób zobaczyć ją bez kreski na oczach, często sparowanej z czerwonym lub szarym cieniem. 

## Charakter

Catherine opisuje siebie jako osobę pragmatyczną. O ile jest o dość lakoniczne stwierdzenie, to mówi jednak wiele na jej temat. Liczą się efekty i rozwiązania. To co dla innych ludzi wydałoby się niewygodne czy niepożądane, dla niej bywa wręcz oczywiste, o ile prowadzi do osiągnięcia zamierzonych celów.

Jest osobą raczej cierpliwą, choć należy zaznaczyć, że cierpliwość ta ma charakter wybiórczy – w odniesieniu do eksperymentów jej zasoby są wręcz niewyczerpane, zaś jeśli chodzi o ludzi, to bywa różnie.

Jest doskonale świadoma swojej inteligencji i czasami uważa się za lepszą od innych, szczególnie od szarych mas bez pomysłu na siebie. Nienawidzi ignorancji – głupotę można jeszcze wyleczyć przy odpowiednich chęciach, za to dla ludzi, którzy nie chcą się uczyć i mają umysły zamknięte na zdanie innych, nie ma już ratunku.

Według niej najważniejszą i w zasadzie jedyną godną uwagi wartością jest prawda. W nauce widzi sposób na odkrywanie jej kolejnych fragmentów (i zaspokajania własnej ciekawości). Nie stroni od dyskusji i jest gotowa uznać czyjś punkt widzenia, nawet jeżeli będzie on zupełnie niezgodny z jej własnym – oczywiście wtedy i tylko wtedy, gdy jej oponent przedstawi konkretne dowody.

## Historia

Catherine Blisk urodziła się 12 czerwca 2045 roku w Kapsztadzie, mieście, które chyba nigdy nie zaznało i nie zazna spokoju. Jej rodzice plasowali się blisko średniej w prawie każdej dziedzinie życia, ale ich sytuacja nie była tragiczna, przynajmniej z majątkowego punktu widzenia. Ich pożycie małżeńskie było za to mniej niż udane. Jej ojciec był inżynierem i pracował przy automatyzacji różnych zakładów, nadzorował pracę robotów i maszyn, doradzał, naprawiał, ulepszał. Pracował cały czas, zdawało się, że bez końca. Nawet kiedy wracał do domu, wydawało się, że czeka jedynie na moment, gdy znów będzie mógł wyjść. Jego żona już wcześniej chorowała na depresję, a jego zachowanie bynajmniej nie miało pozytywnego wpływu na jej stan, który jedynie go irytował. Nie był osobą cierpliwą. Nie wytrzymywał. Nie trzeba było długo czekać, aż relacje między rodzicami małej Catherine oziębiły się, by następnie praktycznie przestać istnieć.

Matka musiała wychowywać ją samotnie, od kiedy mała skończyła 10 lat. Wychowanie to ograniczało się do absolutnego minimum. Swoją niemoc i brak sił do zajęcia się córką usprawiedliwiała tworzeniem jej swobodnych warunków, wychowaniem w wolności. Jedynym stałym elementem było stałe gadanie na ojca, tak jakby przeniesienie nienawiści do niego na córkę miało uzasadnić jakoś ich obecną sytuację, w końcu to on był wszystkiemu winny. Na szczęście matki Cat nie była problemowym dzieckiem – a przynajmniej dobrze się kryła. Łaziła tam gdzie nie powinna i zadawała się z dzieciakami z biednych rodzin. Chłonęła codzienne widoki nierówności, przemocy i patologii. Miała głowę na karku i w nastoletnich latach szybko dała wszem i wobec do zrozumienia, że nie da sobie w kaszę dmuchać. Wtedy miała jeszcze jakiekolwiek ideały i uczestniczyła w różnych akcjach i protestach skierowanych przeciw skorumpowanej władzy. Jeden z nich został stłumiony wyjątkowo paskudnie. Znaczna część jej szajki została pobita przez policję, aresztowana, wywieziona nie wiadomo gdzie. Kilka osób zostało postrzelonych. Coś w niej pękło. Ideały musiały zaczekać, nadeszła pora, żeby wyrwać się z tej kupy łajna. Tu nigdy nie będzie lepiej.

Zawsze lubiła siedzieć w książkach i zaspokajać wrodzoną ciekawość świata. Teraz postanowiła całkowicie poświęcić się nauce. Studia wydawały się najlepszą drogą ucieczki, najpierw ze slumsów, później z Afryki. Wcześniej miała dobre oceny, nawet gdy robiła wszystko na odwal. Gdy się przyłożyła, skończyła szkołę z najwyższymi wyróżnieniami, pomijając po drodze awansem dwie klasy i bez problemu dostała się na wybrany kierunek: biotechnologię na miejscowym, całkiem niezłym zresztą, uniwersytecie.

Na studiach czuła się jak ryba w wodzie, w końcu otoczona podobnymi sobie umysłami. Korzystała z każdej możliwej okazji, żeby czegoś się nauczyć. Gardziła ludźmi, którzy chcieli jedynie dostać papier i przejść przez te kilka lat jak najmniejszym wysiłkiem. Jeszcze bardziej zafascynowała się genetyką. Nie było dla niej nic ciekawszego niż mikrokosmos komórki. Chciała poznać wszystkie jego sekrety. Zobaczyła, jak wygląda prawdziwa praca eksperymentalna, po raz pierwszy skosztowała sukcesów i porażek, oraz nauczyła się, że w tej branży częściej rzeczy się nie udają, oraz że nic nigdy nie działa za pierwszym razem.

Po otrzymaniu dyplomu dostała się na doktorat w prestiżowym Instytucie Maxa Plancka, gdzie prowadziła badania nad genetyką człowieka, chorobami genetycznymi. Owszem, postępująca wszędzie cyborgizacja może i rozwiązała część problemów, ale było to niejako leczenie objawowe. Prawdziwym kluczem do rozwiązania ludzkości było zgłębienie tajemnic biologii. Nie była osamotniona w tym poglądzie, w końcu chociażby działalność Biotechniki wyrosła z podobnego myślenia, oczywiście podsycona dodatkowo wizją zysku. Cztery lata ciężkiej pracy opłaciły się. Została pierwszym autorem lub współautorem kilku bardzo wysoko opublikowanych artykułów. Obroniła swoją rozprawę z wyróżnieniem. Została nawet przyjęta na stanowisko dla młodych naukowców w instytucie. Wszystko szło dobrze. Można by wręcz powiedzieć, że wypełniła swój plan –  zostawiła za sobą stare śmieci i zaczęła nowe życie.

Niestety rzeczywistość, jak to zwykle bywa, musiała się upomnieć o swoje. Okazało się, że jeden z zespołów, z którymi współpracowała Catherine sfałszował swoje wyniki. Artykuł został natychmiast wycofany i posypały się głowy. Choć była jedynie jednym ze współautorów i miała niewielki wkład w powstanie pracy, Instytut uznał za konieczne odcięcie się od niej w celu ratowania swojego wizerunku. Wszystko stanęło na głowie. Straciła pozycję, a wilczy bilet w postaci złej prasy ze strony działu kadr skutecznie uniemożliwił jej zatrudnienie w jakiejkolwiek poważanej instytucji. Po dwutygodniowym okresie akceptacji tej nowej rzeczywistości, przetykanym narkotykami, włóczeniem się bez celu i demolowaniem mieszkania, postanowiła się sprzedać i postawić na korporacje. Choć zazwyczaj gardziła ich hegemonistycznym  podejściem do własności intelektualnej i stawianiem zysku ponad dobrą naukę, wiedziała, że z tak dobrym CV od razu zostanie przyjęta. Korposzczury nie patrzą na kwas w świecie akademików. Dla nich liczą się efekty, a nie reputacja.

Miała rację. HR Biotechniki był wręcz zachwycony, gdy stawiła się na rozmowę w lokalnym oddziale. Od razu zafundowali jej posadę starszego naukowca. Było tylko jedno „ale”: jej nowym miejscem pracy miało by zostać Night City. Tak, to Night City, skończona dziura, chyba najbardziej patologiczne miejsce na Ziemi. Cóż, skoro przeżyła w najgorszych dzielnicach Kapsztadu – pomyślała – to tam nie może być dużo gorzej. Pomyliła się, ale jedynie nieznacznie. Owszem, spora część miasta była fatalna, ale dla niej zarezerwowane było przyzwoite lokum fundowane przez pracodawcę.

Wytrzymała dwa miesiące, zanim przyziemna natura prazy dla korporacyjnego hegemona dała się jej we znaki. Prowadzone przez Biotechnikę badania były tak strasznie *nudne*... Wszystko kręciło się o podbijanie wydajności różnych procesów o jakieś kilka procent o cięcie kosztów, przyspieszanie produkcji. Banalne, nudne, odtwórcze. Nie było tam miejsca na kreatywność. Żeby wytrzymać, musiała się zająć czymś porządnym. Postanowiła wziąć sprawy we własne ręce.

Przenieśmy się o pół roku do przodu. Jawi się nam następująca scena: oto Catherine siedzi przed biurkiem dyrektora oddziału Biotechniki w Night City, który z twarzą opartą na splecionych dłoniach wpatruje się w nią i marszczy brwi. Ona wpatruje się w niego, siedząc, a właściwie prawie leżąc w białym fartuchu na krześle naprzeciw niego. Co kilka chwil ostentacyjnie zdmuchuje kosmyk włosów z czoła, słuchając przy tym, jak stojąca obok niej przedstawicielka działu prawnego odczytuje raport, w którym starannie opisano, jak dr Catherine Blisk przez ostatnie sześć miesięcy korzystała bez pozwolenia z wyposażenia laboratoriów będącego własnością firmy Biotechnica, w celu prowadzenia nieautoryzowanych eksperymentów niezgodnych z obecną strategią firmy. Jak naraziła firmę na szwank, obniżyła produktywność o ten i o ten procent, zwiększyła ryzyko wypadku, zamknięcia obiektu w przypadku inspekcji, wycieku własności intelektualnej, i tak dalej. Zastanawiała się, co ją czeka. Zwolnienie było oczywiste, ale co dalej? Więzienie? A może niewolnictwo? Nie byli chyba tak głupi, żeby nie połączyć kropek i nie zdać sobie sprawy, że siedzi przed nimi najbardziej ogarnięta osoba w całym budynku. Ku jej zdziwieniu skończyło się na wypowiedzeniu i klauzuli poufności z jednym drobnym dodatkiem w postaci przeniesienia praw własności intelektualnej. Ceną za jej wolność były jej badania. Niech biorą – pomyślała. I tak nie dociągną tego do końca bez niej. Na wyjściu pozwoliła sobie zadać jedno ostatnie pytanie. Skoro tak im zależy na jej pracy, to czemu jej nie awansują, zamiast wywalać na bruk. Odpowiedzią było przewracanie oczami i długawa wypowiedź na temat ocen psychologicznych, zarządzania ryzykiem i reputacji firmy. Nie dotrwała do końca i wyszła z gabinetu, a następnie z budynku. Fartuch sobie zostawiła, całkiem niezły ciuch.

Pozbawiona pracy i z kolejnym wilczym biletem, tym razem od hegemona, musiała znaleźć jakiś nowy pomysł na życie. Na szczęście świtał jej już całkiem łebski plan. Gdy robiła doktorat zawsze irytowało ją, jak wiele dobrego sprzętu marnuje się na portalach aukcyjnych, bo polityka instytucji naukowych zakazuje kupowania używek. Przyszła pora na małą inwestycję. Część oszczędności poszła na wyposażenie, część na paskudny lokal na skraju Pacifiki od jakiegoś podrzędnego typa z tego czy innego gangu. Miała już do czynienia z takimi ludźmi i wiedziała, jak ich ugadać. Kilku innych pomniejszych „inwestorów” również zgodziło się z jej obserwacją, że na ulicy panuje deficyt pewnych substancji i może warto by było coś z tym zrobić. Okazuje się, że jak się ma wyższe wykształcenie, to potrafi się robić wiele ciekawych rzeczy, choćby takich jak nadekspresja białek w genetycznie zmodyfikowanych mikroorganizmach. Tak się składało, że niektóre z nich, choćby hormony wzrostu, był stały popyt generowany przez gangi. Po paru tygodniach planowania, szmuglowania odpadów z farm białkowych, testów i optymalizacji miała pierwszą oczyszczoną partię. Nawiązała kontakt z Animalsami. Postawiła sprawę jasno: byłą w stanie dostarczyć produkt czysty i bezpieczny, wysokiej jakości, za ułamek ceny. W zamian prosiła jedynie o zapewnienie, że nikt nie będzie jej przeszkadzał w jej nowej, przytulnej pracowni, a kto wie, może wkrótce dołączy do oferty inne substancje... Kierownictwo gangu wyraziło zgodę i tak rozpoczęła się przygoda z podziemną produkcją wszystkiego, co da radę upchnąć w bakteriach, drożdżach, a z czasem i w tytoniu. Zaczęła nawet opracowywać modyfikacje genetyczne dla co bardziej odważnych gangusów – przynajmniej nie mogła narzekać na brak obiektów testowych... Z czasem pocztą pantoflową rozeszła się wieść o „Pani Doktor”, u której dostaniesz dobrej jakości towar czy tani lek. Uważaj tylko, żeby nie zajść jej za skórę, bo kto wie, czy nie pomyli wtedy przypadkiem twojej psylocybiny z neurotoksyną żmii...

Owszem, musi się kryć, nikt nigdy nie będzie podziwiać jej osiągnięć, ale przynajmniej ma wolność. I zamierza z niej korzystać, by dalej badać rzeczy ciekawe, a nie przyziemne, nudne i odtwórcze.
## Wszczepy

Brak
## Ciekawostki

### Ekwipunek

Zazwyczaj nosi przy sobie:

- Papierosy, w tym często te wesołe
- Zapalniczka
- Telefon, przeciętny model
- MILITECH M-10AF LEXINGTON ze startymi numerami
- Słuchawki, w których gra muzyka tak alternatywna i eklektyczna, że zwykły śmiertelnik nie wie o jej istnieniu

### Majątek
#### Nieruchomości

- Niewielki, stary magazyn na granicy Pacifiki i Heywood + wyposażenie laboratoryjne z drugiej ręki

#### Ruchomości 

- MILITECH M-10AF LEXINGTON ze startymi numerami (używany)

### Praca/Profesja/Nauka

Jest zdolnym naukowcem i dobrze zna się na tym, co robi. Nie jest jej obca obsługa wszelkiej maści sprzętu badawczego, ma dużą specjalistyczną wiedzę z dziedziny biologii, szczególnie genetyki i biologii molekularnej. Potrafi modyfikować genetycznie mikroorganizmy oraz, co o wiele trudniejsze, opracowywać terapie genowe dla ludzi.
### Mocne i słabe strony

#### Mocne strony:

- Wychowała się w otoczeniu gangów, ćpunów i skorumpowanych policjantów. Wie jak rozmawiać z ludźmi spod ciemnej gwiazdy i jak działają ulice.
- Jest szalenie inteligentna i ma analityczny umysł.

#### Słabe strony:

- Biła się parę razy w życiu, ale zdecydowanie nie jest w tym dobra. Podobnie ze strzelaniem, ma pistolet do samoobrony, ale raczej do odstraszania potencjalnego napastnika niż kropnięcia go.

### Trivia

- Nienawidzi czapek i wszelkich innych nakryć głowy. Kask motocyklowy jest złem koniecznym.
- Podobnie z butami i kapciami, w domu zapieprza na bosaka.
- Jest dobrym kierowcą, ale w obecnych warunkach posiadanie samochodu bardziej by przeszkadzało, niż pomagało w czymkolwiek.
- Oprócz angielskiego zna Afrikaans i trochę niemieckiego
- Uważa się za zwolenniczkę kapitalizmu, ale przeciwnika państwa. Na korporacje też nie patrzy przychylnie, skoro stały się praktycznie państwami, równie opresyjnymi co ich poprzednicy.
- Jest raczej oszczędna, rzadko kiedy wydaje pieniądze na głupoty, jak już to na biżuterię (choć częściej na hurtowe ilości tańszych błyskotek niż markowe projekty) i jedzenie.
- Zawsze uważała, że ma niższą iż przeciętna potrzebę posiadania głębszych znajomości. Nie ma bliskich przyjaciół i nie czuje się z tym źle.

## RELACJE
–
